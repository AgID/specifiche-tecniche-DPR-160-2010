# 1. Introduzione

Le presenti *Specifiche Tecniche* di cui all'articolo 5 dell'Allegato "Modalità telematiche di comunicazione e trasferimento dei dati tra il SUAP e i soggetti coinvolti nei procedimenti amministrativi" al *Decreto del Presidente della Repubblica 7 settembre 2010, n. 160 e smi*, individuano le "Modalità telematiche di comunicazione e trasferimento dati" tra le componenti informatiche:

- *Front-office SUAP*, di cui all'articolo 8 dello stesso allegato;
- *Back-office SUAP*, di cui all'articolo 9 dello stesso allegato;
- *Enti terzi*, di cui all'articolo 10 dello stesso allegato,
e di queste con il *Catalogo del Sistema Informatico degli Sportelli Unici*, di cui all'articolo 11 dello stesso allegato.

Le presenti *Specifiche Tecniche* individuano:

- le tecnologie/standard e le loro modalità di utilizzo per la definizione delle *Regole di digitalizzazione dei moduli*, la rappresentazione digitale adottate dai *Front-office SUAP*, *Back-office SUAP* e *Enti terzi* per dare seguito allo scambio dei dati delle istanze presentate dai Soggetti Presentatori al SUAP per assicurare la verifica formale automatizzata di cui all'articolo 5, comma 4 del *DPR 160/2010*;
- i workflow dei processi e i protocolli di comunicazione, in relazione ai regimi amministrativi applicati per i *procedimenti SUAP*, che i *Front-office SUAP*, *Back-office SUAP* e *Enti terzi* realizzano per dare seguito ai *procedimenti SUAP*;
- gli e-service che i *Front-office SUAP*, *Back-office SUAP* e *Enti terzi* rendono disponibili/utilizzano per dare seguito ai protocolli di comunicazione in relazione alle singole istanze dei *procedimenti SUAP*;
- gli e-service che il *Catalogo del Sistema Informatico degli Sportelli Unici* rende disponibile ai *Front-office SUAP*, *Back-office SUAP* e *Enti terzi* per accedere ai metadati e alle funzionalità rese dallo stesso per assicurare le interazioni machine-to-machine tra i sistemi informatici delle Amministrazioni competenti;
- i servizi resi disponibili dalle Amministrazioni certificanti necessari ai *Front-office SUAP*, *Back-office SUAP* e *Enti terzi* per validare/recuperare gli stati e fatti dei soggetti oggetto delle istruttorie amministrative realizzate dalle Amministrazioni competenti coinvolte nei *procedimenti SUAP*.

La definizione delle *Specifiche Tecniche* è coerente con le Linee Guida emanate da AgID in attuazione dell'articolo 71 del *Decreto Legislativo 7 marzo 2005, n. 82 e smi*, ed in particolare:

- *Linee Guida sull'interoperabilità tecnica delle Pubbliche Amministrazioni*, adottate ai sensi della lettera b) comma 3-bis articolo 73;
- *Linee Guida Tecnologie e standard per la sicurezza dell'interoperabilità tramite API dei sistemi informatici*, adottate ai sensi lettera b) comma 3-bis articolo 73 e dell'articolo 51;
- *Linee Guida sull'infrastruttura tecnologica della Piattaforma Digitale Nazionale Dati per l'interoperabilità dei sistemi informativi e delle basi di dati*, adottate ai sensi del comma 2 dell'articolo 50-ter;
- *Linee Guida sulla formazione, gestione e conservazione dei documenti informatici*, adottate ai sensi degli articoli 20, 21, 22, 23, 23-bis, 23-ter, 23-quater, 34, 40, 40-bis, 41, 42, 43, 44, 45, 46, 47, 49, 50, 51, 64-bis e 64.

Le presenti specifiche tecniche si esplicano anche in artefatti tecnici. Qualora si evidenzino contraddizioni con una o più parti descrittive chiaramente individuate gli artefatti tecnici sono da ritenersi prevalenti.

In attuazione del comma 6 dell'articolo 5 dell'Allegato DPR 160/2010 gli artefatti tecnici (BPMN, immagini, json-schema, OpenApi e sequence diagram) oggetto delle presenti specifiche tecniche sono pubblicati nella sezione "Regole tecniche approvate" del Portale attraverso il repository pubblico all'URL [https://github.com/AgID/specifiche-tecniche-DPR-160-2010](https://github.com/AgID/specifiche-tecniche-DPR-160-2010).

## 1.1. Ambito di applicazione

Il presente allegato è destinato ai *SUAP* e alle pubbliche amministrazioni coinvolte nei procedimenti amministrativi che hanno come oggetto l'esercizio di attività produttive e di prestazione di servizi, e in particolare le azioni di localizzazione, realizzazione, trasformazione, ristrutturazione o riconversione, ampliamento o trasferimento, nonché cessazione o riattivazione delle suddette attività, così come disposto dall'articolo 2, comma 1 del DPR 160/2010, al fine di permettere agli stessi *SUAP*, ricevute le domande, le dichiarazioni, le segnalazioni e le comunicazioni concernenti le attività di cui sopra ai sensi dall'articolo 2, comma 2 dello stesso decreto, di provvedere all'inoltro telematico della documentazione alle altre amministrazioni che intervengono nei procedimenti, così come disposto dall'articolo 2, comma 3 dello stesso decreto, e più in generale di assicurare il completamento del procedimento amministrativo avviato dall'istanza presentata al SUAP coinvolgendo le amministrazioni interessate.


> vai a [Indice](../indice.md)
